## Commento citazione 2

Ian Stewart è un grande matematico e divulgatore che anche con questa frase è stato in grado di colpire un punto davvero importante. È molto facile illudersi di aver compreso concetti astratti come quelli matematici e dare per scontati alcuni passaggi. Non ricordo chi avesse detto che per ognuno è molto facile ingannare se stesso, forse è stato Feyman. Ma se combiniamo questa riflessione con le parole di Stewart, capiamo benissimo il perchè l'insegnare e lo spiegare dei concetti a qualcun altro possa aiutarci a capirli meglio. Infatti dovendoci interfacciare con un ascoltatore, avremo a che fare con una persona con dubbi e domande diverse dalle nostre. Questo ci porterà a provare a spiegare le cose in modo semplice e chiaro, accertandoci di averle davvero capite nel profondo. Personalmente trovo che nell'assenza di un interlocutore, anche il provare a spiegare dei concetti a voce alta, magari con una lavagna, possa essere un'ottima alternativa. Ancora meglio sarebbe provare a registrarsi con l'idea di fare per esempio un video su Youtube. Infatti, in tal caso, cercheremo di esporre concetti ed idee in un modo comprensibile e cercando di risolvere in partenza tutte le possibili domande che uno spettatore del video potrebbe avere. Questo è anche uno dei motivi per cui ho aperto il canale Youtube, che infatti mi permette di ripassare vari argomenti e mi fa sforzare ad esporli in modo chiaro.

Ti è capitato di accorgerti di capire meglio un concetto quando lo provavi a spiegare o quando ti sei preparato per spiegarlo? Fammelo sapere nei commenti.